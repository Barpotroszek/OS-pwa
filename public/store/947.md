[ol][li]Rozmyślajmy dziś, wierni chrześcijanie, * jako Pan Chrystus za nas cierpiał rany. * Od pojmania nie miał odpocznienia * aż do skonania.[/li][li]Naprzód w Ogrojcu wziął pocałowanie, * tam Judasz, zdrajca, dał był katom znamię: * oto patrzajcie, mego Mistrza macie, * Tego imajcie.[/li][li]Wnet się rzucili jako lwi zaciekli, * Apostołowie od Niego uciekli, * On zaś był śpiesznie wiedzion do Annasza, * pociecha nasza.[/li][li]Przed sąd Piłata, gdy był postawiony, * niesprawiedliwie został oskarżony. * Rozkazał Piłat, by był biczowany * ten Pan nad pany.[/li][li]Koronę z ciernia żołnierze uwili, * naszemu Panu na głowę wtłoczyli, * naśmiewając się przed Nim przyklękali, * Królem Go zwali.[/li][li]Krzyknęła potem tłuszcza zbuntowana: *„Nie chcemy Tego za swego mieć Pana, * niechaj na krzyżu swój żywot położy * Ten to Syn Boży”.[/li][li]Krzyż niosąc na śmierć szedł nieustraszenie, * oprawcy niecni zwlekli zeń odzienie, * do Krzyża Zbawcę okrutnie przybili, * octem poili.[/li][li]Z wołaniem głośnym po tak srogiej męce * skonał, oddając ducha w Ojca ręce. * Zagasło słońce, strach ludzi oniemia, * trzęsła się ziemia.[/li][li]Zstąpił do piekieł Król wieczystej mocy, * z niewoli lud Swój wybawił sierocy. * Umarłych ciała z grobów powstawały, * widzieć się dały.[/li][li]Zacny Nikodem wraz z Józefem śmiało * zanieśli prośbę o Jezusa ciało. * Dozwala Piłat, pełnią się bez zwłoki * Boże wyroki.[/li][li]W wieczornej porze, nie tracąc ni chwili, * ostrożnie z krzyża Jezusa złożyli. * Matuchna Jego ciało piastowała, * rzewnie płakała.[/li][li]Wnet prześcieradło usławszy na ziemi, * uczcili Ciało balsamy drogimi. * W świeżo kowanym grobie położyli, * płacz uczynili.[/li][li]Płaczmy i my też, wierni chrześcijanie, * dziękując Panu za najdroższe Rany, * iż, by nas zbawić, lejąc Krew obficie, * dał za nas życie![/li][/ol]
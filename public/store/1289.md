[ol][li]Zwycięzca śmierci, piekła i szatana * wychodzi z grobu dnia trzeciego z rana. * Naród niewierny trwoży się, przestrasza, * na cud Jonasza. Alleluja![/li][li]Ziemia się trzęsie, straż się grobu miesza. * Anioł zstępuje, niewiasty pociesza. * Patrzcie, tak mówi, grób ten próżny został, * Pan zmartwychpowstał. Alleluja![/li][li]Ustąpcie od nas, smutki i trosk fale, * gdy Pan Zbawiciel triumfuje w chwale. * Ojcu Swojemu już uczynił zadość, * nam niesie radość. Alleluja![/li][li]Cieszy Swych uczniów, którzy wierni byli, * utwierdza w wierze, aby nie wątpili. * Obcuje z nimi, daje nauk wiele * o Swym Kościele. Alleluja![/li][li]Już nie przestaje z narodem niewiernym, * samym się tylko ukazuje wiernym. * Nieśmiertelności przedstawia znamiona * wśród uczniów grona. Alleluja![/li][li]Boleści, rany, wzgardy wyrządzone * i śmierć haniebna są już nagrodzone. * Za poniżenia został wywyższony * nad wszystkie trony. Alleluja![/li][li]Ciesz się, Syjonie, Chrystusa Kościele, * oto zabity Bóg twój żyje w ciele. * Śpiewaj z weselem: „Pan króluje z drzewa”, * jak Dawid śpiewa. Alleluja![/li][li]Cieszmy się wszyscy, już śmierć pohańbiona. * Wina pierwszego rodzica zgładzona. * Niebios zamkniętych jest otwarta brama * synom Adama. Alleluja![/li][li]Więc, potargawszy nałogi grzechowe, * Chrystusa wzorem wiedźmy życie nowe, * z dala mijając nieszczęść naszych groby, * miejsca, osoby. Alleluja![/li][li]Przez Twe chwalebne, Chryste, Zmartwychwstanie, * daj w łasce Twojej stateczne wytrwanie * i niech tak w chwale, jakoś Ty, równie my * zmartwychwstaniemy. Alleluja![/li][/ol]